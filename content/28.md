---
issue: 28
title: Hvad er der nu galt med en lille smule gift?
published_on: 2017-06-05
date: 2017-06-05 08:00
---

##### #28 -- 2017-05-28 -- Hvad er der nu galt med en lille smule gift?

Når jeg handler, køber jeg altid, så meget som muligt, økologiske varer. Jeg er heldig, at jeg har råd -- men på en eller anden (frelst) måde, er det det eneste, vi allesammen har råd til på lang sigt.

De gange jeg har talt med folk fra fødevareindustrien om det[^fødevare], er deres ansigter krummet helt sammen, allerede inden min sætning var færdig. Der var skepticisme på vej. _"Økologi i Spanien er jo ikke det samme som i Danmark, og hvordan kan du være sikker på, at de vasker de tomater i rent vand, og hvad er der nu galt med en lille smule gift?"_

Deres svar er altid en blanding af _rolig nu_ og enkelte eksempler på varer, der ikke er økologiske men så åbenbart bedre på den ene eller den anden måde -- eller vice versa.

Sandheden er, at jeg ikke aner, hvad der er det bedste valg. Jeg ved bare, at hvis jeg vælger øko-mærkede varer, så har jeg da gjort _et eller andet_. Fødevareindustrien er så enorm og rådden (sic) og uoverskuelig, at jeg er nødt til at tage mit ene valg i stedet for individuelt at bedømme en million separate varer.

Økomærket, eller Svanemærket eller Astma-allergiforbundets mærke, er _badges of honor_, som forbrugerne kender og kigger efter, og som producenterne stræber efter at få.

Det fik mig til at tænke på fakenews. (Jeg ved det. Jeg er også træt af at snakke om det... Sidste gang.)

<figure><img src="https://s3.brnbw.com/pb-8HW7GrKZ5t-4u4KTJ50Xe.png" alt="FakenewzzzZZZ" width="497" /><figcaption>FakenewzzzZZZ</figcaption></figure>

1. OMGTHETRUTH.CLUB er en uafhængig organisation og ...
1. Nyhedssider som gerne vil vise, at de tør stå inde for, at de fortæller sandheden (!), putter en _embed_ fra _omgthetruth.club_ på alle deres historier. En embed er ligesom når du sætter en kodestump fra Twitter eller YouTube på din side, og pludselig opstår der en kasse med indhold fra dem.
1. Til at starte med står der noget a la "Denne historie er endnu ikke blevet fakta-tjekket."
1. Tvivlende læsere kan trykke på "Udfordr denne nyhed"-knap i embeden, og en besked sendes til omgthetruth.club (os) om, at vi skal undersøge historien.
1. Når en konklusion kan nås om sandheden i indholdet, opdateres _embeden_, så det fremgår, om historien holder vand.

Det kræver selvfølgelig, at ...

- Forbrugerne skal kende, stole på og lede efter OMGTHETRUTH.CLUB-mærket, når de læser nyheder på nettet.
- Medierne skal kende, stole på og stræbe efter at have OMGTHETRUTH.CLUB-mærket på deres historier.

_Sandhed_ er sommetider en svær ting at have med at gøre. Jeg tænker, det er nemmere at tage udgangspunkt i det modsatte: At denne historie i hvert fald ikke er decideret _fake_.

---

Hver gang jeg kommer på en _løsning_ på fakenews, ender jeg i konklusionen, at den også lider under, at jeg højst sandsynligt ikke kommer til at overtale dem, der tror på de falske historier.

Folk læser Den Korte Avis og stiller ikke nogle spørgsmål, for det bekræfter dem i deres overbevisning om, at 50% af befolkningen er kriminelle og muslimer. Folk læser artikler, der afkræfter deres overbevisning om konspirationsteorier, og går derfra **endnu** mere overbeviste om [chemtrails][], end de var før[^backfire].

Jeg ender altid i konklusionen, at det eneste der er at gøre, er, at lade folk tale sig selv fra deres forkerte opfattelser. Der findes ikke noget fakta, jeg kan bruge til at overtale typerne, der allerede har takket nej til fakta.

🖥 Mikkel

[^fødevare]: Overraskende ofte det sidste halve års tid.
[^backfire]: The Backfire Effect. Hør evt. [You Are Not So Smarts serie][you] om fænomenet (og græd).

[chemtrails]: https://en.wikipedia.org/wiki/Chemtrail_conspiracy_theory
[you]: https://youarenotsosmart.com/2017/01/13/yanss-093-the-neuroscience-of-changing-your-mind/
