---
issue: 32
title: Lad være med at gøre dit bedste
published_on: 2017-08-08
date: 2017-08-08 08:00
---

##### #32 -- 2017-08-08 -- Lad være med at gøre dit bedste

Efter 3 ugers ferie [til bryllup i Italien][italien], [i solen i Skagen][skagen] og [regnen i København][kbh] er jeg tilbage til de sidste 2 måneder i min kontrakt hos DR. [**Jeg er så småt gået i gang med at finde ud af, hvad jeg skal give mig i kast med fra d. 1. oktober**][october-17]. Bonus-info: jeg flytter fra København til Aalborg i tidlig 2018. Sig til, hvis du har et projekt eller et job, der kunne passe til en player. Du har <del>mit nummer</del> min emailadresse.

![Player](https://s3.brnbw.com/audience-member-hey-MinjQbKvRB.gif)

---

Jeg hader aftensmad. Eller -- jeg kan godt lide, når den er lavet og serveret, og jeg putter den ind i min mund. Den del er sjældent problemet. Men de tidspunkter, hvor jeg allermest har mest lyst til at gå direkte i seng og sove til ugen efter, er når jeg står i Netto kl. 16:30, og vi stadig ikke har besluttet os for, hvad _vi skal ha'_.

Og nu er jeg sød og skriver _vi_. I virkeligheden er det som regel min kæreste, der ikke kan bestemme sig.

Det er her, jeg igen minder hende om Mikkel Malmbergs beslutningsmantra:

> Det gælder ikke om at finde **det bedste** aftensmad -- det gælder bare om at finde **noget** aftensmad[^mantra].

Det kan simpelthen ikke passe at hele vores liv skal gå på pause, fordi vi _også fik lasagne_ i går[^lasagne]. Hvis vi bare kan finde på én ting, ingen af os er ved at kaste op over, så lad os dog komme videre.

---

At bygge en ting er tusindvis af små beslutninger. Skal knappen være grøn eller gul? _Den_ her grøn eller _den_ her grøn? Skal den sidde til venstre eller i midten?

Skal man oprette en bruger og så betale? Eller måske betale og bagefter modtage en email med tilbud om at oprette en bruger? Skal vi droppe _brugere_ i det hele taget?

Det er ikke dumme spørgsmål -- selfølgelig gør det en forskel, om du vælger det ene eller det andet. Men ofte er forskellen så lille, at det dummeste du kan gøre, er at bruge mere tid på ikke bare at vælge én af dem.

Hvis du fortaber dig i detaljen i starten, risikerer du at bruge alt for lang tid på noget, du måske ender med at fjerne helt. Når hele dit projekt er nærmere sin første, komplette form, kan du også bedre se, om knapfarverne giver mening -- og om du overhovedet skal have den knap i det hele taget.

---

Enhver erfaren impro-komiker vil fortælle dig, at når du improviserer, skal du sige det første, du kommer på. Dette er ikke et tidspunkt til at være kritisk. Det er ligegyldigt, om du kunne have fundet på noget sjovere. Det vigtigste er, at showet kører videre, og så skal I nok, som gruppe, finde ud af, hvad I skal bruge det du sagde til.

Første prioritet er, at du skal sige noget. Anden prioritet er, at det skal være sjovt.

Her er et lidt anderledes råd: **Lad være med at gøre dit bedste.** I starten. Bare gør et eller andet. Så kan du altid gøre det til det bedste senere.

🖥 Mikkel

[^mantra]: Det hjælper ikke. I bedste fald føler jeg mig klog. Ikke ulig dette nyhedsbrev.
[^lasagne]: &hellip;, og dagen før, og hele sidste uge og det meste af 2016

[italien]: https://www.instagram.com/p/BWUtpdKgwwo
[skagen]: https://www.instagram.com/p/BWkSwl-AETj
[kbh]: https://s3.brnbw.com/cat-hugging-teddy-bear-1X7tp5ZXZo.gif
[october-17]: https://mikkelmalmberg.dk/october-17
