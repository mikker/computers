---
issue: 34
title: mootmoart
published_on: 2017-09-16
date: 2017-09-16 08:00
---

##### #34 -- 2017-09-16 -- mootmoart

Efter en mindre pause er det på tide at få gang i det her lortebrev igen. Hvorfor pause? Jeg stressede rimeligt meget op til Zulu Comedy Festival, da jeg i en form for kalender-Jackass havde udmeldt, jeg ville lave et show, og som altid gik det først op for mig, at jeg nok også var nødt til at forberede det, da der var kort tid til deadline.

Før eller siden kunne det være et sjovt experiment, at prøve at forberede sig til et eller andet. Bare sådan _et eller andet_. Not today!

---

Første del af showet var _almindelig_ stand-up. Anden del var 3 _product launches_ af (tvivlsomme) _produkter_, jeg havde lavet til lejligheden. Det var sjovt at bringe et fremmed element ind i comedy-disciplinen. Jeg elsker en lille smule kaos, så uvisheden i om alting nu virkede, som det skulle, og om det overhovedet kunne være sjovt med programmering, var lækker.

Jeg tænker at fortælle om de 3 ting én ad gangen heri nyhedsbrevet, og i samme ombæring lægge koden op til fri afbenyttelse [på Github](https://github.com/ny-mappe-1).

---

Ét af produkterne er [mootmoart](https://github.com/Ny-Mappe-1/mootmoart): 2 gange om dagen tager den et screenshot af eb.dk, finder alle ansigter på alle billeder, og spørger en computer om deres følelser.

<figure><img src="https://s3.brnbw.com/Screen-Shot-2017-09-16-12-18-00-ZXffsQ0cux.png" alt="mootmoart" width='520' /><figcaption>Det skulle have heddet mootboart - en slags homage til <a href='https://www.youtube.com/watch?v=p1JPKLa-Ofc'>Beyonce's <em>surfboart</em></a> - men jeg ramte et m i stedet.</figcaption></figure>

Den gør det via [et API][face-api], som Microsoft stiller til rådighed for håndører.

Tanken var at man kan bruge den som en slags følelsesvejrudsigt. _Hvordan er følelsesvejret på eb.dk i dag?_ Det viser sig, det for det meste er sådan lidt 😐 _meh_.

<figure><img src="https://s3.brnbw.com/Untitled-sGGIduUZaS.png" alt="meh all day" width='360' /><figcaption>meh all day.</figcaption></figure>

Det overraskede mig faktisk, hvor nemt, hurtigt og forholdsvist præcist api'et er. Det tager et splitsekund at scanne for ansigter og deres følelser. Det tager langt længere tid at indlæse eb.dk i en browser end det gør at scanne alle de stakkels ansigter på den.

Den er god til at ramme plet – og alligevel skyder den sommetider helt ved siden af. Det virker som en meget god opsummering af forholdet mellem mennesker, computere, _Machine Learning_ og følelser: På et splitsekund kan en computer måle dine følelser uden at vi helt ved, hvad den baserer det på. Ofte er den præcis, sommetider rammer den helt, helt ved siden af.

<img alt='ked af det?' src='https://s3.brnbw.com/Screen-Shot-2017-09-16-12-52-02-FlRhk8n7gd.png' width='180' />

Microsofts model[^1] mener fx kvinden her er ked af det? Det synes jeg ikke umiddelbart at kunne tyde. _Måske ved computeren noget, jeg ikke ved?_

Det er selvfølgelig alt sammen fis og løjer og comedyshow. Men husk på, [reklamestandere allerede gør det samme med dit ansigt](https://twitter.com/GambleLee/status/862307447276544000), når du kigger på dem i en burgerbar.

Og sådan går vi allesammen lige så stille en fremtid i møde, hvor computere har en holdning til vores følelser. Eller endnu værre: Andre mennesker baserer deres holdning til vores følelser på, hvad en computer fortæller dem. Computeren er jo i virkeligheden den eneste i forsamlingen, der slet ikke har nogen følelser.

🖥 Mikkel

---

Jeg er stolt af, vi er så mange på COMPUTERS-listen. 545 i skrivende stund. Som altid vil jeg rigtig gerne have dine tanker og kommentarer &ndash; du kan bare svare på mailen her. Vil du gøre mig endnu gladere, videresender du dette nummer til en, du tror vil kunne lide det, eller måske tweeter du om det?

[face-api]: https://azure.microsoft.com/en-us/services/cognitive-services/face/

[^1]: Det, der kommer ud på den anden side, når man _træner_ en kunstig intelligens, kalder man en _model_.
