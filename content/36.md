---
issue: 36
title: Dumme ting, seriøst
published_on: 2018-01-02
date: 2018-01-02 08:00
---

##### #36 -- 2018-01-02 -- Dumme ting, seriøst

I starten af december holdt jeg et oplæg for TV 2s tekniske afdeling(_er?_), fordi jeg er team building.

Jeg var blevet spurgt om, _min branches syn på TV 2_, og hvis der er noget jeg har, så er det syn på ting. Hvis der er noget, jeg ikke har, så er det _én_ branche? Jeg tog det som en form for fristil og gik med overskriften _Dumme ting, seriøst_.

<figure><a href='https://www.instagram.com/p/BcVQRZGAOPj/'><img src="https://s3.brnbw.com/pb-1webY3C6Zo-mBdaoICT0b.png" alt="#thoughtleader" width='500' /><figcaption>#thoughtleader</figcaption></a></figure>

Jeg endte med et oplæg, der var én tredjedel demoer, én tredjedel holdning til mediebilledet og én tredjedel råd til, hvordan jeg ser, de kan bidrage til at redde os for den lunkne lort store dele af anden tredjedel er med første tredjedel. Forvirret? Alle er.

Situationen: Store dele af medierne på internettet bliver betalt af reklamer. Brugerne er så trætte af reklamer, at de bruger Adblock og sender screenshots istedet for links. De eneste, der nyder situationen er hackerne, som stjæler milliarder ved at inficere uskyldige computere og hjemmesider.

Alle kan blive sin egen medieplatform men kun via platforme, som er for store til at kunne styre, at det ikke ender med, at hæderlige annoncører betaler for nazisters videoer -- eller nazi-annoncører der betaler for børns underholdning.

TV 2s konkurrenter er ingen mindre end de største mediehuse og techplatforme i verden. Milliardvirksomheder, som hver især har et par hundrede ansatte til at se på det, du har Jørgen ansat til at *kigge på* engang i februar.

<figure><a href='https://twitter.com/jwangARK/status/937756792829878272'><img src="https://s3.brnbw.com/pb-N1lsEfYDCo-ncmwy021ZC.png" alt="" width='500' /><figcaption>300+ Machine Learning eksperter</figcaption></a></figure>

Så kan vi overhovedet stille noget op som TV 2? Jeg håber ikke, vi giver op i hvert fald.

Vi er nødt til at være kreative, eksperimenterende, _dumme_! Heldigvis har det aldrig været nemmere eller billigere at være nogen af delene.

---

Jeg er vild med dumme ting. Små, dumme ting[^1]. Tag for eksempel dengang jeg lavede den her ting, hvor vi kunne se DR1 sammen, mens vi smed emojis på hinandens skærme.

<figure><img src="https://s3.brnbw.com/Screen-Shot-2018-01-01-22-28-16-RhCNzqsu8m.png" alt="emojis-on-tv.glitch.me" width='500' /><figcaption>emojis-on-tv.glitch.me</figcaption></figure>

Et par uger efter kunne jeg genbruge ideen (og koden!) til et projekt vi lavede med DR Sporten[^2].

<figure><img src="https://s3.brnbw.com/2018-01-01-22_43_27-xkRatuJNcL.gif" alt="Trøjer" /><figcaption>Trøjer</figcaption></figure>

Eller dengang jeg lavede den der [humør-vejrudsigt][mootmoart]? Til kommunalvalget genbrugte [Jens](https://twitter.com/JensLykkeBrandt) ideen til at kortlægge følelserne på kandidaternes valgplakater.

<figure><a href='https://www.dr.dk/nyheder/politik/kv17/vi-husker-smilet-naar-vi-skal-stemme'><img src="https://s3.brnbw.com/pb-ly2iPbj3jy-zzE4WDqyCy.png" alt="robot læser" width='500' /><figcaption><em>robot læser(?)</em></figcaption></a></figure>

Eller dengang jeg så, at et fransk, politisk, tv-program live-aflyttede og -analyserede gæsternes ord til en ordsky bag ved dem, og testede om jeg kunne gøre [det samme med Bagedysten](https://s3.brnbw.com/DenStoreBagedeft-uXQ1vn1g4f.mp4).

<figure><img src="https://s3.brnbw.com/pb-q8cuDLbWkB-kQWYT3mLHh.png" alt="ENTREPRISES" width='500' /><figcaption><em>ENTREPRISES</em></figcaption></figure>

Hvis man giver sig selv tid og lov til at se, om noget kan lade sig gøre med relativt få midler, så kan man som regel grave et eller andet af værdi frem. Og selvom det ikke giver mere mening end et skævt smil til at starte med, så kommer der sommetider et kommunalvalg et par måneder senere, hvor ideen giver lidt mere mening. Eller en nytårstale;

Kan du huske dengang, jeg [trænede et neuralt netværk til at skrive som dronningen][lorem-ipsum-i]? Information fik bedre resultater med en [Markov Chain](https://en.wikipedia.org/wiki/Markov_chain).

<figure><a href='https://www.information.dk/kultur/2017/12/forfatter-analyseret-16-aars-nytaarstaler-traenet-algoritme-skrive-dronning-margrethe'><img src="https://s3.brnbw.com/IMG_5956-DdJNmAvg3i.jpg" alt="Bedre resultater OG illustrationer" width='500' /><figcaption>Bedre resultater OG illustrationer</figcaption></a></figure>

Med en Markov Chain kan du dog kun finde nye sammensætninger af ordene i kildeteksten, og ikke opfinde nye ord, som fx min dumme ting var meget begejstret for. Ord som _forydhjermede_, _opmærnelserende_ eller _villebivet_ -- så hvem fik i virkeligheden, de bedste resultater, hva' hippie-avis?

---

Glædelig jul, nytår. Alt det der. Jeg gider ikke engang skrive, at jeg har i sinde at sparke til det her gamle nyhedsbrev igen i det nye år. Men nu gjorde jeg det alligevel, jo.

🖥 Mikkel

[^1]: Ligesom ham selv, ikk?
[^2]: Ingen brugere fattede i tests at trøjerne var knapper/reakioner. Ha! Dumme brugere.

[mootmoart]: https://computers.mikkelmalmberg.com/issues/34
[lorem-ipsum-i]: https://computers.mikkelmalmberg.com/issues/35
