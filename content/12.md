---
issue: 12
title: Tomato/Tomato
published_on: 2017-01-13
date: 2017-01-13 08:00
---

##### #12 -- 2017-01-13 -- Tomato/Tomato

🙏🏻 Først det allervigtigste: [Min podcast][] er nomineret til en Zulu Award som "[Årets Radioprogram][]". Det er ikke rigtig noget radioprogram. Men jeg vil gerne vinde alligevel, så du må meget gerne [stemme][].[^burner]

---

Gang på gang har jeg installeret [Things.app][] eller et andet todoprogram. Gang på gang har jeg sat det op med projekter, tasks og kategorier, prioriteter og alt det, der lige præcis ikke er den opgave, jeg vil holde styr på.

Siden [Merlin Mann][] læste [Getting Things Done][] for mig[^for-mig] har jeg kendt til systemet, som har givet stressfyldte forretningsmænd verden over livet tilbage.

Gang på gang har jeg stirret på de 3-4 todos jeg kunne finde på og måttet sande, at det nok i virkeligheden ikke var kvantitet, jeg druknede i. Det er til gengæld ingen grund til ikke at bruge et par minutter ekstra på at forsikre sig, at de 4 punkter nu også står i prioriteret rækkefælge inden man, Gud forbyde det, skal til at udføre én af dem.

Når man kigger på en prioriteret, farvekodet, kategoriseret, tidsskønnet todoliste med blot 4 punkter på, og alligevel ikke rigtig føler man kan gå i gang, føles det ikke just som om, man er på grænsen til et gennembrud.

---

Min Kamp(™) er ikke en kamp mod en rindende vandhane af opgaver, der langsomt kryber mig op over næsen, hvis jeg ikke konstant øser vand ud. Det er mere bare sådan 4 rolige træer, jeg burde gå i gang med at fælde. Min økse er bare ikke liiiige skarp nok og måske skulle jeg lige spille i en enkelt runde Hearthstone inden jeg går i gang og trænger jeg ikke til at støvsuge og hvad mon der sker på Twitter?

For mig kan MAXIMUM PRODUKTIVITET koges ned til to ting:

- **LAD VÆR** med at skrue på setup'et
- **GÅ I GANG** med at lave ting

<figure><img src="https://s3.brnbw.com/kl7ajlgl9cc-caspar-rubin-QxuY5U6KgR.jpg" alt="#thoughtleader" /><figcaption>#thoughtleader</figcaption></figure>

---

En ting som hjælper, er [Pomodoro][].

Ideen er simpel. Simplere end at den egentlig behøvede et fancy navn: Sæt et æggeur til 25 minutter. Luk alt andet ude. Arbejd i de 25 minutter. Når uret ringer, holder du en kort pause, sætter et stort, fedt checkmark på et stykke papir, og stiller uret på ny.

Pomodoro betyder tomat på italiensk. Hver 25-minutters periode er en tomat. 🍅

Jeg er ham, der helst skal have en deadline, og på den her måde har jeg en lille bitte deadline hver 25. minut. Kommer jeg for langt ud af en tangent i den ene tomat, synes jeg ikke, jeg fortjener et checkmark. Til gengæld kan jeg tage revanche lige bagefter i den næste.

Når æggeuret kører, er tiden knap, og jeg dropper at slibe mere på øksen. Mit todo-program er fint. Det er ikke bedre med en anden font på min editor. Der er sådan set ikke tid til meget andet end at gå i gang.

Todos føles alligevel også bedre på *papir*.

🖥 Mikkel

[^burner]: Hvis du ikke er interesseret i at få din emailadresse i TV2s system, kan du jo altid bruge en _[burner][]_ til formålet. Så længe du kun bruger én, er der vel ingen snyd i det.
[^for-mig]: Som i, jeg har aldrig læst den, men har fået ideerne gennemgået hvad der føles som en milliard gange.

[årets radioprogram]: http://tv.tv2.dk/zulu-awards/2017-01-10-stem-paa-aarets-radioprogram
[min podcast]: https://fupifarvandet.dk
[burner]: http://www.throwawaymail.com
[stemme]: http://tv.tv2.dk/zulu-awards/2017-01-10-stem-paa-aarets-radioprogram
[merlin mann]: http://merlinmann.com
[getting things done]: http://www.43folders.com/2004/09/08/getting-started-with-getting-things-done
[pomodoro]: http://cirillocompany.de/pages/pomodoro-technique/
[things.app]: https://culturedcode.com
