---
issue: 60
title: En kontrolleret eksplosion
published_on: 2020-10-05
date: 2020-10-05 08:00
---
##### #60 -- 2020-10-05 -- En kontrolleret eksplosion

Når jeg laver ting, nyder jeg allermest de første spadestik. *Green field*, hvor få ting endnu ligger fast, og det gælder om at bevæge sig så hurtigt som muligt fra en ide til en *teknisk bevist* ide.

Hvor skal man starte? Jeg starter som regel med et brag. En form for  kontrolleret eksplosion, hvor én enkelt hypotese skal bekræftes. Én lille del af ideen, tæt på kernen. Viser det sig, min hypotese er forkert, og det enten er umuligt eller mere besværligt end antaget, er det med at nå til den erkendelse hurtigt, så jeg kan lægge det fra mig igen.

(For latr.fm var det bookmarklet'en til at tilføje episoder. For 10er var det motoren til at hæve penge. For Sprinkles var det en server i Swift med HTTPS på `localhost`. For Moves var det at flytte ét vindue fra en anden app. For funnn var det en overlay med kreditkortfelter fra Stripe.)

Hvor skal man **ikke** starte? Det er nemt at falde i fælden, hvor man bruger de første par uger på at vælge og overveje programmeringssprog, framework, build pipeline, front end strategi og alt det, der nok skal dukke op på et tidspunkt.

I en verden hvor de udmærkede muligheder er uendelige i antal, kan man bruge uendelig tid på at overveje uden nogensinde at komme videre.

Det er derfor, du starter med en kontrolleret eksplosion. Forestil dig, vandet stiger, og du skal bygge er tårn. Så bygger du kun lige præcist så sikkert, at det holder, og du bruger ikke for meget tid på at overveje, hvilken type stol, du vil stable. Målet er at komme opad, ikke at vælge stol.

Jeg er selv forfalden til at ende i en evig forberedelsesfase, men jeg ved nu, det er det forkerte sted at bruge energien. Tag bare det, du kender. Hvis der ikke er noget i vejen med PHP, så er der ingen grund til at bruge andet. Der er heller ikke noget i vejen, hvis du bruger andet, og det er pointen: det allerførste vi skal, er at bevise vores hypotese. Derefter kan vi polstre og sikre det vaklende tårn og tilføje alle de funktioner, vi mangler.
