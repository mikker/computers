---
issue: 59
title: Kopi
published_on: 2020-09-13
date: 2020-09-13 08:00
---
##### #59 -- 2020-09-13 -- Kopi

Sommetider fortæller venner og bekendte mig en ide til et produkt eller en service, og jeg kan næsten altid komme på et eksisterende projekt, der enten ligner eller kan det samme. Det slår dem ud, og de siger opgivende, at, nå, så nytter det jo ikke noget. Men det er der ingen grund til at tænke.

Det gik op for mig forleden, at alle de services og produkter, jeg har, er kopier af eksisterende ideer.

10er er (mere eller mindre) Patreon. funnn er Gumroad. Latr.fm er Huffduffer. Sprinkles er dotjs. Moves er Zooom2.

Facebook, Instagram, Netflix, Convertkit, Ghost, Kristendommen. Ingen af dem, var den første af deres slags, men det har ikke holdt dem tilbage.

I virkeligheden er det en forrygende ide, at bygge en kopi af noget, du kender. Du behøver ikke engang bygge det hele. Du skal bare bygge den ene, essentielle ting, du føler, mangler et sidste twist for at være *rigtig* god. Det er rigeligt at være bedre på bare ét punkt.

Originalen lider højst sandsynligt af, at være fanget mellem en halv brugerskare, der har vænnet sig til, tingene er forkerte men *forkerte som de altid har været* og en anden halvdel, der er frustrerede og klar til at skifte.

Og der er én ting, de andre ikke har: Dig og din smag, dit take og din tilgang. Du er god, og der er masser af plads til dig og dit på internettet. Også selvom det ligner noget andet.
