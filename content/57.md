---
issue: 57
title: Hva' det værd?
published_on: 2019-08-09
date: 2019-08-09 08:00
---
##### #57 -- 2019-08-09 -- Hva' det værd?

Jeg går ud fra, mange af jer, der læser COMPUTERS, som jeg, er tech support for store dele af jeres vennekreds(e) og familie(r). Gennem hele min opvækst har det været mig, der blev ringet op, når en printer ikke virkede, et modem ikke kunne forbinde, eller der skulle et helt specielt sæt hænder til at genstarte[^genstart] en computer.

Det kom mig til gode, da jeg i mine start-tyvere begik mig som stand-up-komiker. [Omar][], der ellers havde været komikernes _go-to guy_, var blevet for travl[^fupomar], og det passede mig fint, for jeg havde intet imod at sætte [Jonatans][] AppleTV op eller [Franks][] Time Capsule, for som betaling fik jeg lov til at kende Jonatan og Frank, og – ikke mindst – de kendte til mig.

https://twitter.com/mikker/status/1031804725161861125

Ingen blev udnyttet, men mit ekstra tech-lag gjorde, jeg kunne tilbyde noget igen. Mellem alle de nye, håbefulde, var jeg ham, der både var rar at hænge ud med OG kunne fixe din printer.

[Fuhlen][] spurgte mig for nyligt, om jeg kunne hjælpe ham med at klippe hans podcast[^hvasaa], mens hans sædvanlige klipper var på ferie. Det kunne jeg godt, og nu har jeg gjort det i 3 uger. Hver gang med forespørgsel dagen inden, fordi Fuhl bliver ved med at misforstå, hvor længe hans klipper er på ferie.

Som _betaling_ for de første 2, sagde jeg først, han kunne nævne 10er i podcasten. Men så benyttede jeg alligevel chancen og spurgte _én gang til_, hvorfor det nu var, det var, at han ikke ville have sin podcast tilmeldt. Det kunne han ikke rigtig finde på argumenter imod, så vi oprettede ham. _Noget for noget_.

160 lyttere støtter ham allerede.

Og det på trods af, Christian er forfærdelig til at sælge ideen. Han snakker og snakker, og nævner at du kan bidrage, hvis du vil, det ville godt nok være skørt at gøre, men altså du kan, hvis du er psykopat, men så ikke gør det med for stort et beløb, uha, pas på, du ikke giver mig penge.

---

Jo ældre jeg bliver, jo mindre usikker bliver jeg omkring at tale om penge. Det kan også være fordi, jeg omgiver mig med større og større beløb. Nu ejer vi[^ejer] et hus og en bil, og når en af dem skal laves eller laves bedre, så koster det.

For ikke særligt længe siden, føles det som, boede jeg på et værelse på Vesterbro i København, og betalte min _høje_ husleje kontant, 4000kr én kuvert ad gangen. Når det gik rigtig godt, havde jeg 2-3 måneders kuverter klar i skuffen forud.

Uanset om du er kapitalist(svin) eller ej, så lever du i en kapitalistisk verden, og du gør ikke dig selv nogen tjeneste ved at benægte det.

Det handler om at forstå _værdi_. Alt har en pris, og den pris afhænger af, hvilken værdi, køberen forventer at få ud af købet.

For 10er er regnestykket lidt bagvendt, for der er det op til _"køberen"_ at regne ud, hvor høj værdi den gratis underholdning _havde_. Hvis man enten er sur på eller alt for lidt sur på _markedet_, kan man umiddelbart ikke forestille sig, det kan fungere. Klassisk set er markedet bygget op omkring ideen om, at jeg har noget, du vil have, og det kan du få for penge. Ingen penge, ingen noget.

Så hvordan kan det være, folk donerer til Christian for det _noget_, de allerede har fået[^accidental-rap].

Det virker fordi, de gerne vil betale for _værdi_. Helt af egen fri vilje, vil de selv prissætte noget, de allerede har, og betale for det.

Det er ikke svært at tale om penge, hvis du gør det udfra antagelsen om, at folk gerne vil betale for noget, der har _værdi_ for dem, og prissætning derfor handler mest om at finde ud af, hvad og hvor stor værdien er for køberen.

Selvom du måtte synes, det du gør _er nemt_ eller _du havde gjort det alligevel_, så har det ikke betydelig indflydelse på den værdi, det har for modtageren.

---

Jeg modtager hver dag et nyhedsbrev fra [Jonathan Stark][], der skriver om den her slags. _Hver dag?_ Ja, han skriver hver dag, og det er sjældent kedeligt og altid kort nok til man ikke bliver begravet. Måske er det noget for dig? Jeg skal i hvert fald [aldrig have en timeløn igen][hourly-billing].

Husk at nyhedsbrevet selv [også er på 10er](https://computers.10er.app), hvis du synes, det har værdi. For mig selv, og det er helt oprigtigt, er den største værdi, at I gider høre på mig. Tak for det, uanset.

🖥 Mikkel

[^genstart]: _Am I right?_
[^fupomar]: Fun Fact: Omar brændte os af som gæst i Fup 3 gange før vi stoppede med at spørge 🤷‍♂️
[^hvasaa]: Den er rigtig god! Du burde [lytte til den](https://podcasts.apple.com/dk/podcast/hva-så-med-christian-fuhlendorff/id1272767671?mt=2).
[^ejer]: Så vidt man nu _ejer_ noget, når man køber det for penge, banken finder på til lejligheden.
[^accidental-rap]: Jeg er så hiphop, jeg rimer, selv når det ikke er meningen.

[Jonatans]: https://www.instagram.com/p/WFRrsErRX3/
[Franks]: https://twitter.com/mikker/status/1031804725161861125
[Fuhlen]: https://www.instagram.com/p/ByAaAeEFfCK/
[Omar]: https://omarmarzouk.dk
[Jonathan Stark]: https://jonathanstark.com
[hourly-billing]: https://jonathanstark.com/hbin
