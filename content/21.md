---
issue: 21
title: Produkt eller Hack
published_on: 2017-03-26
date: 2017-03-26 08:00
---

##### #21 -- 2017-03-26 -- Produkt eller Hack

Problemet med at kunne programmere sine egne produkter er, at man ofte glemmer at stoppe inden og overveje, om det overhovedet er en god ide[^2].

Det er en af de ting, jeg stadig øver mig på: _Ikke_ at begynde på at lave en dims, straks efter jeg får ideen. Det går ok.

Det viser sig som regel, efter den første gnist af opfindsomhed har lagt sig, at ideen slet ikke så genial, og mange af de ting, man i første omgang havde anskuet som værende _nemme_, havde lidt flere aspekter under overfladen.

Det er én af grundene til, det er så skide svært at anslå, hvor længe noget tager at udvikle. I hvert fald for mig. Når jeg forestiller mig inde i hovedet, hvordan _en ting_ fungerer, så ser det hele meget klarere ud, end det i virkeligheden er. Jeg glemmer, at der til de fleste `if`'er også er en `else`, og hver gang stiger kompleksiteten til det dobbelte.

![Hvordan Slack bestemmer sig for, om den bør sende en notification](https://s3.brnbw.com/mathowie_2017-Mar-03-hf6opoufcg.jpg)

(Nuppet fra [@mathowie](https://twitter.com/mathowie/status/837735473745289218))

![Via @mentalizer](https://s3.brnbw.com/Screen-Shot-2017-03-26-13-01-34-EwFoyBvL6I.png)

Og det er bare programmeringen. Det er nemt at tro, at hvis man bare laver noget, der er _godt nok_, så kommer kunderne af sig selv. Det er selvfølgelig meget sjældent tilfældet. Når du har klaret de første 90%, og så de sidste 90%, så har du et produkt, du kan vise til folk, og her kommer der mindst 900% mere[^1]<sup>Citation needed</sup>.

Internettet svømmer i gode og dårlige produkter og der er ikke nødvendigvis nogen retfærdighed i, hvilke der bliver brugt kontra hvilke der er gode.

---

Jeg er begyndt at dele ideerne op i _hacks_ og _produkter_. Hacks har ingen garantier. Hverken for at blive færdige eller for at virke -- eller for at tjene penge. Det er derfor ikke så vigtigt, at alt er i orden eller gennemtænkt. Det er meningen, at limen er lidt løs, og at man kan se gaffatapen hist og her. Det er en slags _lad os se om den kan stå af sig selv_-projekt.

Jeg håber på at kunne finde tid til at lave mere af den slags dimser på [Glitch][].

Produkter derimod er (stort set) polerede, (stort set) færdige ting, som kræver langt mere tid og en dedikeret indsats og videreudvikling, og nok også en form for forretningsmodel eller i hvert fald en plan for fremtiden -- så dem holder jeg mig fra.

Når jeg får en ide, er det første, jeg tænker på kun ideen. Om den er god eller dårlig. Efter jeg har regnet den ud inde i hovedet, husker jeg, at den helt sikkert er mere omfattende, end jeg forestiller mig. I hvert fald hvis den skal være et produkt -- men som _hack_ kan den være ovre og prøvet på et par timer, og så er det måske det, den fortjener.

---

Hvis du mere er typen, der står og gerne vil eje et produkt, så må du gerne overtage [Latr.fm](https://latr.fm)?

![Den kan blive din](https://s3.brnbw.com/Screen-Shot-2017-03-26-13-31-17-ZZxbnF73Nu.png)

🖥 Mikkel

[^1]: Godt det her ikke er en matematikprøve.
[^2]: Det er **så** hårdt.

[glitch]: https://glitch.com
