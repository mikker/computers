---
issue: 16
title: Pust i den hullede ballon
published_on: 2017-02-10
date: 2017-02-10 08:00
---

##### #16 -- 2017-02-10 -- Pust i den hullede ballon

Stand-up[^1] er en vanvittig disciplin: Alle andre tidspunkter, hvor nogen bliver bedt om at sige noget sjovt, er det umuligt. Det er lidt som, hvis nogen prikkede hul i en slap ballon, gav dig den, og bad dig om at puste den op. Det kommer ikke til at ske, lige meget hvor lidt eller hvor meget, du forsøger.

Alligevel kan det lade sig gøre. Og det er i sig selv lidt vildt.

Det er på en måde optrædekunstens ekstremsport. Du er helt alene, folk forventer alt, og bare den mindste smule synlige nervøsitet kan ødelægge hele stemningen. Det føles helt fuldstændigt vanvittigt, de første gange det går bare nogenlunde godt. Hvis du har bare det mindste lyst til at prøve, så gør det.

Fordi det er så ekstremt, famler de fleste efter det mindste, de kan holde fast i, mens de kaster sig ud på open mic efter open mic med deres første 5 minutter. Gode råd bliver delt flittigt rundt og hver eneste måned er det som om, du har opdaget et nyt bedste råd, som du klamrer dig til, mens du ikke aner, hvad det i virkeligheden er, du gør godt. Eller skidt.

---

Da jeg havde optrådt i et par måneder bemærkede jeg, at det var som om, jeg var bedre, når jeg havde cardigan på[^2]. [Jonas Mogensen][] havde oplevet det samme, og ret hurtigt begyndte vi begge at møde op, hver aften, i cardigans. Som en form for ulden følelsesbrynje med knapper og dyb v-udskæring.

Jeg fortalte om mit nye, lune _spirit animal_ til [Thomas Warberg][], og han smilede skævt og svarede, at så skulle jeg da helt sikkert [_ikke_ have cardigan på næste gang][cardigan].

---

Thomas styrede dengang det Århusianske stand-up-vækstlag med hård hånd. Ikke på sådan en trynende måde, men en fair og ærlig måde. Thomas bestemte, hvor længe folk måtte optræde. Om man var i 5-, 10- eller 15-minutters-gruppen. Når man kunne imponere i alle 5 minutter, fik man lov at rykke op til 10 og så videre. Hvis nogen havde travlt, og gerne ville _rykke op_, havde Thomas altid en ærlig og velbegrundet forklaring på, hvorfor de måske ikke helt var der endnu, og hvad de eventuelt kunne forbedre. Så vidt jeg ved, kører det system (eller noget lignende) stadigvæk blandt de nye komikere i Århus. Dog uden Warberg.

Thomas havde et lignende system for sine egne jokes. Kun de allerbedste var gode nok, og det smittede af på alle os nye. I stedet for at holde fast i materiale, som ikke var bedst, var vi benhårde, og kastede mellemgodt materiale væk til højre og venstre.

Jeg er helt sikker på, at havde jeg ikke fulgt Thomas' råd om at skære ned og spidse til og hele tiden kun samle på det allerbedste materiale, så var der gået Malmberg-hygge i den. Og så var jeg ikke blev god (nok), så hurtigt som jeg blev.

---

Når du er på ukendt grund, kan de små, enkle råd virke som sat i sten. Og det kan være en hjælp. Men vær ikke bange for at smide dem og cardiganen. I virkeligheden er der ikke meget, der er enkelt. Men det betaler sig altid at gøre sig umage.

🖥 Mikkel

<div style='background:#f1f1f1;padding:16px;font-size:90%;margin: 16px 0;'><p style='color:gray;margin:0'>Denne uges nyhedsbrev er sponsoreret af:</p><p style='margin:6px 0;'><a href='https://airtame.com' style='color: black;'><img src='https://s3.brnbw.com/favicon-k0QggReUb6.ico' alt='Airtame' width='32' height='32' style='border-radius: 5px;margin-right: 8px;margin-top:4px;float:left' /><b>Airtame</b><br />The wireless way to present</a></p>    <p style='margin:0'>Hvad der ikke er blevet tabt af momentum, fordi det at sende slides op på en projektor tilsyneladende er det sværeste problem i verden. Airtame har virket med det samme, hver eneste gang, jeg har brugt det. Få 10% på dit første køb med rabatkoden <code>computers</code>. Tak til Airtame!</p></div>

Hey -- en annonce! Jeg er rigtig glad for, at Airtame vil være med til at prøve det af. Men det skal også kun være, hvis det kan være på en måde, der ikke er for meget i vejen. Har du en holdning fra eller til om annoncen ovenfor, så vil jeg rigtig gerne høre den.

[^1]: Hvis du nogensinde har sagt, at du ikke kan lide stand-up, så lad mig lige give dig et stort, tekstbaseret _tsk_ lige her. Stand-up er mange forskellige ting, så det er ikke helt ulig at mene, man ikke kan lide musik. Hvis det virkelig er fordi, du ikke kan lide konceptet "én person underholder på scene", så ok. Men hvis det bare er fordi, du engang halvt så Mick Øgendal til en julefrokost, og siden har afvist alt, så snyder du måske dig selv.
[^2]: Belejligt nok var det dengang de var moderne.

[jonas mogensen]: https://www.youtube.com/watch?v=-s0H0jUvP14
[thomas warberg]: https://www.facebook.com/photo.php?fbid=10209568074622977&set=rpd.532846002&type=3&theater
[cardigan]: http://yeswaynoway.net/post/496171712/then-dont-wear-a-cardigan
